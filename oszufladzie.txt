Przyjacielu,<br /><br />

jeśli czytasz ten wpis, to z dużym prawdopodobieństwem mogę przyjąć, że chciałeś(aś) dowiedzieć się, co to za miejsce… wiedz, że jest mi bardzo miło.<br />Z ogromną przyjemnością pragnę powitać Cię w Szufladzie Marty – tak, jesteś teraz w zakątku martowego biurka.

<br />Biurkowa szuflada to wyjątkowy zakątek mebla. Mieszkają w niej bowiem często najróżniejsze przedmioty – od malutkich klamocików począwszy, a skończywszy na perełkach o największej dla właściciela szuflady wartości.<br />Moja szuflada przez wiele lat nagromadziła trochę takich Rupieci i nie ma w niej porządku. Za artystyczny nieład, bo nieporządkiem ciężko mi to nazwać, nie będę Cię jednak, Przyjacielu, przepraszać i wierzę, że mi to wybaczysz. Nie jest tych Rupieci nazbyt wiele i nie przybywały one jakoś specjalnie regularnie, a zależnie od przypływów moich chęci i tzw. weny twórczej. Odłożone do szuflady i trzymane w zamknięciu nie mogą być one jednak widziane przez nikogo innego poza mną. Otwieram więc przed Tobą swoją biurkową szufladę, chcąc pokazać Ci to, co od czasu do czasu hobbistycznie porabiam.<br />Rozgość się proszę wygodnie.<br /><br />Pozdrawiam,<br />Marta

    
    
  