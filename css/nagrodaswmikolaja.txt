<p>Staś miał duże, okrągłe, niebieskie oczy i proste złote włosy swobodnie opadające mu na ramiona. Twarz jego zaś przykrywała gęsta złota grzywa. Ze względu na swój oryginalny wygląd był powszechnie znany w miasteczku, choć sam nie kojarzył większości mieszkańców. Niekiedy zdarzało się, że inne dzieci w miasteczku śmiały się z niego, gdyż uznawały go za dziewczynkę. <br />

Od kiedy rodzice Stasia wyjechali, chłopczykiem opiekowała się Babcia i starszy brat Antek, który – jak na starszego brata przystało – często płatał mu przeróżne psikusy. Staś znosił je cierpliwie i dzielnie. <br />

W przeciwieństwie do brata, Staś był bardzo dobrym i grzecznym dzieckiem. Cichy, spokojny, często pomagał babci i Antkowi, nie krzyczał. Mimo iż skrycie marzył o wielkim białym pluszowym misiu, nie wymuszał nowych zabawek, sprzątał swój pokój, wiele czytał. <br />

Każdego roku, przed świętami Bożego Narodzenia, Staś pisał długi list do Świętego Mikołaja, w którym przepraszał za wszystko co zrobił źle, choć tak naprawdę niewiele tego było, i prosił – nie o misie, klocki czy zdalnie sterowane samochody, jak większość chłopców w jego wieku, ale o zdrowie dla niego, jego babci, Antka, o szybki powrót rodziców i o wsparcie Świętego na następny rok. <br />

Gdy nadeszła zima – mroźna, przykryta śniegowym puchem, udekorowana lodowymi sopelkami i malowniczą szadzią na drzewach, Staś jak zwykle napisał list i jak co roku z niecierpliwością oczekiwał świąt. <br />

W Wigilijną Noc nie mógł zasnąć. Kręcił się na łóżku, lecz gdy ustały kroki Babci i Antka, i pogasły światła w korytarzu, zrezygnował, położył się spokojnie i, żeby nikogo nie obudzić, wpatrywał się w dal. Wszędzie było głucho i ciemno. Gdzieniegdzie, na szarych nocnych ścianach plątały się tylko cienie gałęzi drzew będących za oknem. Staś bał się ciemności, toteż mocno ściskał poduszkę. W końcu zasnął. <br />

W pewnej chwili poczuł dotkliwe zimno. Otworzył oczy i z przerażeniem zobaczył, że okno jest otwarte, a po pokoju chodzi mały zielony skrzat z dwoma długimi czułkami i ślicznymi przezroczystymi skrzydełkami. Przestraszył się, ale nie chcąc budzić Babci i Antka, leżał nieruchomo wbity w poduszkę i próbował dokładniej przyjrzeć się niespodziewanemu przybyszowi. <br />

Skrzat miał zieloną marynarkę i gruby pomarańczowy szalik, owijający jego szyję co najmniej 20 razy, oraz wielką opadającą na twarz pomarańczową czapkę z jeszcze większym pomponem. Na oczach miał grube okulary a w ręce notes, w którym zawzięcie coś zapisywał. <br />

Stasiowi było zimno i czuł, że nie wytrzyma dłużej w tej samej pozycji, toteż przekręcił się nieco na łóżku. Lecz w tym momencie skrzat odwrócił się i zobaczył otwarte oczy dziecka. <br />
– Oh przepraszam, nie chciałem cię budzić, Stasiu. – rzekł. – Rzeczywiście masz prześliczne włosy.<br />

Staś zaniemówił. „Skąd on mnie zna?” – Myślał.<br />
– Kim pan jest? – Zapytał nieśmiało po chwili.<br />
– Ja? Edmund – drugi doradca Świętego Mikołaja. – Odparł dumnie skrzat. Podał Stasiowi swą kościstą zieloną rękę i zaczął grzebać w kieszeniach marynarki, po czym pokazał Stasiowi legitymację. Na dokumencie widniał wizerunek Świętego i dane Edmunda. – Od dawna chciałem cię poznać osobiście, Stasiu. – Uśmiechnął się.<br />
– Mnie także miło po-poznać pana. – wyjąkał Staś i poprosił o zamknięcie okna. – Mroźno jest i sypie. Nie chcę być chory – rzekł.<br />
– Ależ naturalnie. Jakżem ja zapomniał, że wam – ludziom jest przecież zimno. – Edmund zamknął okno i usiadł na łóżku Stasia przy nim.<br />
– Święty Mikołaj przysłał mnie do ciebie – zaczął szeptem. – Chce ci podziękować za Twoje grzeczne zachowanie. Jesteś jednym z niewielu, którzy nie zwątpili w istnienie Świętego Mikołaja i których dobroć jest w 100% bezinteresowna. Tak trzymaj, Stasiu – uścisnął mu dłoń i zniknął.<br />

Staś starał się coś jeszcze powiedzieć. Chciał, aby skrzat powrócił. Jednak jego starania były daremne. Zrezygnowany zasnął.<br />

Obudziwszy się następnego ranka, pomyślał, że to był tylko sen. Jednak jego wątpliwości rozwiały się, gdy zobaczył pod poduszką wielką białą kopertę w śnieżynki. Koperta była zaadresowana do niego, choć nie było adresu nadawcy. Ku jego zdziwieniu, gdy wziął ją do ręki i otworzył, z wnętrza wysypał się świeży bielutki śnieg, wśród którego ukryte było coś w rodzaju listu pisane śniegiem na cieniutkiej lodowej kartce papieru. Napis brzmiał:<br />

<em>„Wszystkiego najlepszego. Wesołych świąt, Stasiu”</em><br />

Staś zdziwił się mocno. Podziękował w duchu nieznanemu nadawcy, po czym jak zwykle posprzątał łóżko i zszedł do Babci i Antka.<br />

Tego dnia cała trójka wybrała się na spacer po miasteczku. Jak co roku na święta, ulice przybrane były świątecznymi światełkami a na rynku głównym stała wysoka choinka przystrojona bombkami i światełkami. Sypał lekki śnieg, ludzie wolno spacerowali, w oddali widać było znikającą kobietę z dzieckiem na sankach.<br />

Przez całą drogę Antek starał się dokuczyć Stasiowi. Raz za razem lepił coraz twardsze śnieżki, które lekko celował w młodszego braciszka, jak zwykle żartował sobie z niego.<br />
– I co? Gdzie ten twój Mikołaj, co? Piszesz te listy co roku i piszesz. Przecież tyle razy ci mówiłem, że Świętego Mikołaja nie ma – mówił.<br />

Staś wiedział, że jest. Jeszcze kiedyś, kiedy był młodszy, odpowiadał Antkowi, że Święty Mikołaj istnieje, ale znudziło go już to gadanie i obecnie tylko słuchał brata, a i tak swoje wiedział.<br />

W pewnej chwili znalazł na chodniku malutkiego białego misia z naderwanym uszkiem. Podbiegł do niego, podniósł i przytulił do siebie. „Zawsze marzyłem o misiu” – pomyślał, lecz zdał sobie sprawę, że ten miś nie należy do niego, na pewno ma swojego właściciela, który za nim tęskni i będzie go szukać. Postanowił wziąć misia i zeszyć mu nadprute ucho, a następnego dnia odnieść go w to samo miejsce lub poszukać właściciela.<br />

Od tej pory Staś nie wypuszczał misia z rąk. Chronił go przed Antkiem, który próbował mu go zabrać. Chciał jak najdłużej trzymać wymarzonego przyjaciela. Wieczorem, razem z Babcią naprawił mu ucho i wydało mu się, że miś uśmiechnął się do niego. „To tylko przywidzenie” – pomyślał i przytulił misia.<br />

Przed snem Staś nieśmiało spytał:<br />
– Babciu, czy Mama i Tata niedługo wrócą?<br />

Od kiedy rodzice wyjechali, Staś bardzo za nimi tęsknił. Mimo iż rzadko o nich wspominał, brakowało mu ich.<br />
– Niedługo, Kochanie – odparła Babcia. – Dobranoc.<br />
– Dziękuję, że wyleczyłeś moje ucho – usłyszał głos misia, gdy Babcia wyszła z pokoju.<br />
– Ty mówisz? – odparł zdumiony. – Myślałem, że pluszowe misie nie mówią ludzkim językiem.<br />
– Misie znają język ludzi, Stasiu. – Odparł miś. – Tylko przy ludziach są ciche, gdyż ludzie o tym nie wiedzą. … Zapomniałem się przedstawić: jestem Krzysztof, ale mów mi Krzyś. Nie przepadam za oficjalnością.”<br />
– Miło cię poznać, Krzysiu. Ale czemu ja mogę wiedzieć, że wy potraficie mówić skoro inni nie wiedzą? – Spytał Staś.<br />
– Gdyż ty jesteś wyjątkowym dzieckiem. U nas, w Misiolandii, każdy o tobie słyszał. I bardzo jest mi miło, że w końcu mogę cię poznać osobiście. – uśmiechnął się miś.<br />
– Eee… w Misiolandii? A co to?<br />
– Nie znasz? To nasza kraina. Kraina pluszowych misiów. Pokażę ci. Złap mnie tylko za obydwie łapki, bo będziemy szybko lecieć.<br />

Staś złapał misia za łapki i po chwili z szybkością torpedy pędzili przez istny labirynt nieznanych ludziom dróg i tuneli, aż w końcu wylądowali na miękkiej ziemi w polu pszenicy. Był środek lata.<br />
– Co wy robicie? – usłyszeli kobiecy krzyk. – Czy wyście powariowali? W moją pszenicę mi się ładować?<br />
– Przepraszam cię, Klaro. Skąd miałem wiedzieć, ze akurat tutaj wylądujemy. – przepraszał Krzyś, lecz wielka brązowa niedźwiedzica w różowym fartuchu z jabłuszkiem nie słuchała go. Patrzyła na Stasia.<br />
– OOOoooo…. Kogo my tu mamy? Staś! Jak miło cię poznać. – uścisnęła dłoń Stasia i odwróciła się – Miśki, chodźcie tu wszyscy, Krzyś przyprowadził Stasia!!! – krzyknęła na całe gardło.<br />

Po chwili otoczyło Stasia całe miasteczko różnokolorowych misiów. Małe i duże, brązowe, białe, różowe, niebieskie, zielone, tęczowe, puchate, włochate… Słowem: przeróżne. Między starszymi plątały się młodsze, raz po raz prześcigając się, by dotrzeć jak najbliżej Stasia, by go poznać i dotknąć. A wszystkie były radosne i uśmiechnięte.<br />
– Miło mi was wszystkich poznać i… gościć w waszej krainie. – Zarumienił się Staś.<br />
– Będzie impressska! – krzyknął mały pulchny miś, przeciskając się przez tłum.<br />

I rzeczywiście, mieszkańcy Misiolandii wyprawili przepyszną imprezę. Całe centrum krainy przybrane było szarfami, serpentynami i kwiatami. Stoły obfitowały w przeróżne smakołyki, orkiestra złożona z najbardziej utalentowanych misiów grała najróżniejszą muzykę: od klasycznej po współczesną, i dla starszych i dla młodszych. Wszyscy się bawili, tańczyli, jedli.<br />

Zabawa była wspaniała. Jednak Staś nie rozumiał, czemu misie robią to wszystko: czemu tak bardzo chcą go poznać, czemu świętują jego przybycie do nich, czemu właśnie on jest wyjątkowy w ich świecie a inni ludzie nie są.<br />

Podczas ,gdy siedział przy stole, podszedł do niego Edmund.<br />
– Mogę usiąść? – spytał.<br />
– Oczywiście – przytaknął Staś. – Edmundzie, powiedz mi, czemu wszyscy z waszego, nieznanego ludziom świata, tak bardzo się cieszą, że mogą mnie poznać? Przecież moja Babcia, Antek, inni nie mają takiej możliwości. Trochę głupio mi być tak wyróżnionym.<br />

Edmund przez chwilę siedział zamyślony, po czym odrzekł:<br />
– Mój drogi, nie do końca rozumiesz. – westchnął. – Jesteś wyjątkowym dzieckiem. Masz przecudowny dar – dziecinne serce, którego się nie wyrzekłeś i nie wyrzekniesz, o czym mogę być pewny obserwując twoje życie. Jednocześnie w tym wieku potrafisz myśleć jak dorosły. Jesteś cierpliwy, bezinteresowny, potrafisz kochać i przebaczać. Nie każdy tak potrafi. To się ceni.<br />

Staś słuchał w skupieniu i czuł, że się rumieni. „Nie potrzeba było tego wszystkiego dla mnie, doceniam ich starania, ale ja tak żyłem, tak żyję i tak będę żył. To jest przecież dla mnie normalne” – pomyślał.<br />

Edmund zauważył to i pogłaskał go po jego złocistych włosach.<br />
– Nie łam się. Zasługujesz. To nasz prezent od nas – uśmiechnął się i znikł.<br />

W tym momencie Staś obudził się. Rozpoczynał się drugi dzień świąt Bożego Narodzenia. Przez okno wdzierały się pierwsze promienie słońca. Na stoliku obok łóżka siedział wielki biały puchaty pluszowy miś. Obok niego leżała koperta w śnieżynki.<br />

<em>„Wesołych świąt, Stasiu. Bądź zdrów, a miś niech będzie Twym Przyjacielem. Święty Mikołaj”</em> – brzmiał napis na lodowej kartce.<br />

Staś podszedł do okna, które tym razem było szczelnie zamknięte i w duchu podziękował Świętemu. Lecz w tym momencie otworzyły się drzwi i do pokoju weszli rodzice.<br />
– Wszystkiego najlepszego synku. Jak ty urosłeś!<br />
– Mamo, Tato!<br />

Drugi dzień Świąt Bożego Narodzenia upłynął w malutkim mieszkanku przy ulicy Malutkiej w malutkim miasteczku w malutkiej krainie w iście rodzinnej atmosferze. Rodzice Stasia i Antka już nigdy nie wyjeżdżali na dłużej, Babcia była zdrowa, Antek nieco spoważniał, a Staś nigdy nie utracił swego wyjątkowego, dziecinnego serduszka.<br /><br />

Koniec.<br /></p>

